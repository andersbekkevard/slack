# Mandagens Multippel

I forrige uke stoppet vi ved P/B og fant ut at bokførte verdier ikke alltid sier sannheten om hva ting er verdt. Derfor finnes P/NAV – pris delt på netto verdijustert egenkapital. Her prøver vi å verdsette eiendelene slik de kan omsettes i dag (eller vårt beste realistiske estimat), trekker fra gjeld og deler på antall aksjer. Da får vi et mer markedsnært bilde av «hva som ligger i balansen».

Ser du en P/NAV på 0,9, kan det bety at markedet priser selskapet til rabatt mot verdijustert egenkapital. Det er vanlig i sykliske bransjer som shipping, eiendom og E&P, der investorer diskonterer risiko for svakere rater eller verdifall. Sterke markeder kan tilsvarende løfte P/NAV over 1.

Styrken til P/NAV er at den forsøker å være virkelighetsnær: skip, rigger, eiendom og reserver kan ofte verdsettes via observerbare markeder eller uavhengige vurderinger. Svakheten er at NAV alltid er et estimat – små endringer i rater, diskonteringsrenter eller restverdier kan gi store utslag, og metodikken varierer mellom aktører. Slik sett er P/NAV mer relevant enn P/B i sykliske, eiendelsdrevne bransjer, men også mer usikkert. I stabile finansinstitusjoner kan P/B være like greit.

[Les mer](http://www.investingforbeginners.eu/p_nav_ratio)
